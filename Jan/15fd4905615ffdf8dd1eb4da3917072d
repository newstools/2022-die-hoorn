INWONERS van die Groter Oudtshoorn-distrik en die Kannaland-distrik kan nou hul versterkings- inentings (boosters) kry.Mense wat die Pfizer-inentings gekry het, kan ses maande ná hul tweede dosis ’n Pfizer-versterkingsinenting by een van die klinieke in die streek ontvang.Diegene wat die enkeldosis J&J-entstof ontvang het, kan twee maande daarna ’n J&J-versterkingsinenting by een van die klinieke of die Mediclinic Klein Karoo kry.Volgens Nadia Ferreira, woordvoerder van die Departement Gesondheid in die Tuinroete Distrik, is daar tans genoeg voorraad vir Pfizer- en J&J-versterkingsinentings by klinieke in die Groter Oudtshoorn en Kannaland.By die Mediclinic Klein Karoo word J&J-versterkingsinentings vir mense ouer as 18 jaar sedert Maandag (17 Januarie) toegedien.Die Mediclinic se vaksiene-eenheid is Maandae tot Donderdae van 07:30 tot 15:30 en Vrydae 07:30 tot 12:00 oop.Neem jou identiteitsdokument saam. Lede van mediese fondse moet ook hul mediese fondskaart saamneem.Die versterkingsinentings is gratis.Dae wat klinieke oop is vir die inentings:Oudtshoorn en Bongolethu – Maandae, Woensdae, Vrydae; Bridgton – Woensdae, Vrydae; Toekomsrus – Donderdae; De Rust en Dysselsdorp – Vrydae; Calitzdorp Bergsig – Dinsdae; Calitzdorp-kerksaal – Donderdae; Ladismith Nissenville – Woensdae; Ladismith-kerksaal – Maandae; Amalienstein; Zoar Kliniek – Vrydae; en Zoar Sportklub – Woensdae. (Deur Liesel le Roux)