’N DA-KOALISIE het Woensdagmiddag in ’n verrassende wending die meerderheidstem in die raad bekom met ’n nuwe speaker, burgemeester en onderburgemeester wat verkies is.Johan Allers (VF Plus) is tot die nuwe speaker verkies na ’n mosie van wantroue in Colan Sylvester (OGI) geslaag het, terwyl Mlandeli Nyuka (Saam­­staan) tot nuwe onderburgemeester verkies is na ’n mosie van wantroue in Leon Campher (Advies­kantoor). Chris Macpher­son (DA) is daarna tot nuwe burgemeester verkies na ’n mosie van wantroue in Chad Louw (ANC).Die vergadering het ook besluit dat die aanstellingsproses om ’n munisipale bestuurder aan te stel, eers ge­staak moet word.• Woensdag se vergadering het rustig verloop totdat Vlancio Donson (Icosa) ’n vorige mosie van wantroue in Campher weer tot stemming wou bring.Dit was die begin van drama.Na ’n lang geheen-en-weer tussen Colan Sylvester (OGI) in die spea­kerstoel en onder andere Donson het die ANC vir ’n koukus gevra, wat Sylvester goedgekeur en bygewoon het.Met die voortsetting van die vergade­ring het die ANC-hoofsweep, Mziwoxolo Tyatya, terugvoer van die koukus aan Sylvester oorhandig wat ’n hofbesluit van ’n ander munisipaliteit voorgehou het as die rede waarom die mosie onwettig sou wees.Volgens Sylvester sou raads­lede wat voortgaan met die betrokke mosie, onwettig optree.Hieroor was Donson en James du Preez (DA) ongelukkig en het aan­gevoer dat ’n speaker onpartydig moet wees.Na ’n gestryery het die ANC en sy koalisievennote die raadsaal verlaat terwyl Sylvester en van die DA- en ander koalisie-raadslede steeds bly stry het. (Deur Stefan Skapie Goosen)