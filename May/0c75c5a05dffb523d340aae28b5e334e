DIE Coronation Memorial Versorgings­oord vir Bejaardes in Bridgton het ’n nuwe bestuurder gekry.Suster Vanessa Jafta het in April vanjaar die leisels van die oord oorgeneem en is tydens ’n spesiale geleentheid deur die bestuur en inwoners verwelkom.Jafta is ’n boorling van Oudtshoon en sê sy aanvaar die pos om die gemeenskap te dien om kwaliteitversorging aan senior burgers as kwesbare groep te verseker.Sy is tydens haar verwelkoming be­kend gestel aan die inwoners, personeel, bestuurslede van die oord, lede van die departement maatskaplike ontwikkeling asook die munisipale raadslid vir Wyk 6, Joey Canary, wat gekoöpteer is om ook in die bestuur te dien.Me Dolores Wewers van die departement maatskaplike ontwikkeling, is aangestel as mentor om advies, ondersteuning en leiding te bied aan die bestuur en personeel en te verseker dat aan die norme en standaarde vir residensiële fasiliteite vir bejaardes voldoen word.Die aanstelling van Jafta word volgens Wewers deur alle belanghebbendes beskou as ’n hoogtepunt in die geskiedenis van die sentrum se bestaan om weer ’n geregistrerde verpleegkundige in beheer van die fasilteit te hê.“Ons wens haar alle voorspoed toe met die uitdagende taak en doen ’n beroep op die gemeenskap om haar te ondersteun in die uitvoering van die groot taak,” het Wewers gesê.Jafta sê haar doelwit as bestuurder is om kwaliteitsorg in ’n veilige omgewing te verseker en dienslewering te standardi-seer. Die inwoners het tydens die geleentheid spontaan koortjies gesing en die wens uitgespreek om weer omvattende dienslewering te ontvang.Volgens Phillip Seroux, wat ’n kort boodskap gelewer het, sal daar voortaan uitgereik word na kerkleiers in die gemeenskap om deel uit te maak van die sentrum se programme om die intense verlange aan geestelike bediening deur die inwoners aan te spreek. (Deur Garnett Wicomb)