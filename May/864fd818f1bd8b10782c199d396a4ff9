R3 MILJOEN se tik op die N1 naby Prins Albert en Mandrax, tik en dagga in Oudtshoorn en Uniondale.Dit is van die dwelms waarop lede van verskillende polisie-eenhede die afgelope naweek beslag gelê het in ’n operasie om dwelmmisbruik uit te roei.Volgens sers Chris Spies, woordvoerder van die Suid-Kaap Polisie, het die landelike blitspatrollie Vrydagmiddag ’n 36-jarige man in heg­tenis geneem nadat op tik met ’n straatwaarde van R3 miljoen beslag gelê is by ’n kontrolepunt op die N1. 8,64 kg tik is in sewe Tupperware-houers in ’n versteekte kompartement in ’n Nissan NP200-bakkie gevind. Daar is ook op R13 000 kontant beslag gelê, vermoedelik die opbrengs van die onwettige dwelmhandel.Spies sê voorlopige ondersoek dui daarop dat die besending bestem was vir aflewering by De Doorns in die Boland.Op Oudtshoorn het die Eden Kluster Misdaadbestrydingspan en lede van die Oudtshoorn Polisie op 60 Mandrax-tablette en 36 bankies dagga by ’n huis in Norah Pottstraat, Bridgton beslag gelê nadat ’n lasbrief verkry is om die perseel te deursoek. Twee verdagtes is in hegtenis geneem.Hierna is 1,64 kg dagga en 20 pakkies tik op ’n perseel in Bongolethu gevind en die mense in hegtenis geneem.Op Uniondale is een verdagte in hegtenis geneem nadat op 187 heel Mandrax-tablette, 10 halwes en vyf kwartes asook ’n sakkie tik beslag gelê is.