NADAT die stem van die KKNK in 2020 en 2021 deur Covid-19 stilgemaak is, was vanjaar se 26ste fees op Oudtshoorn vir baie ’n fees van dankbaarheid.Op bykans elke verhoog het kunstenaars die KKNK bedank dat hulle weer vanjaar by die fees kon optree.Inwoners het vertel hoe lekker dit vir hulle was om weer mense en voertuie in Oudtshoorn se strate en restaurante te sien. Baie mense het ook vertel hoe emosioneel dit hulle gemaak het om weer die normaliteit van ’n fees te ervaar.Die skrywer Marita van der Vyver wie se toneelstuk Die dinge van ’n kind by die fees op die planke was, het dié emosio­naliteit so op Facebook beskryf: Die trane die rol… Dit was vir my (en blykbaar vir baie ander ook) die motto van hierdie KKNK. Ons is almal so broos ná twee jaar van pandemie en afsondering en die gemis aan teater en lewende musiek en boekbekendstellings en kontak met ander lywe dat die trane heeltyd vlak agter die lag lê. Cintaine Schutte en ek het albei skoon bewoë geraak gedurende ons boek­praatjie vandag. By ander vertonings het ek en verskeie vriende so in die donker sit en huil. En dit was goed so. Ons het baie opgeskorte trane om te stort, ons ly almal bietjie aan ’n soort emosionele bomskok, en huil help. Lag ook, natuurlik, en ons het beslis meer gelag as gehuil.”Die fees, wat binne ’n paar weke gereël moes word toe dit duidelik geword het dat dit kon plaasvind, was kleiner as vorige feeste, maar belangrik. Behalwe dat dit die feeswa weer aan die gang gestoot het, is hoogstaande produksies ook by vanjaar se fees aangebied.Hopelik sal die feeswa nou voortstoom en momentum optel sodat ’n groter fees volgende jaar aangebied kan word.Hoewel venues net 50% vol kon wees, het daar meer as 600 mense elkeen van die twee buitelugvertonings by Celebratio – Classical Tribute to the Music of Lloyd-Webber en die optrede van Spoegwolf – bygewoon as gevolg van die ruimte daar beskikbaar.Gerhard Meyer, eienaar van Celebratio, sê die feesgangers was geesdriftig en die twee produksies baie suksesvol.“Die aanbied van twee sulke groot produksies op ’n plaas het ’n nuwe ervaring aan KKNK-feesgangers gebied. Ons is dankbaar dat dit glad verloop het en die positiewe te­rugvoer van konsertgangers maak al die harde werk agter die skerms die moeite werd!”Die artistieke direkteur van die KKNK, Hugo Theart, sê hy glo vanjaar se fees het weer hoop gegee, nie net vir die KKNK nie maar ook vir die ander feeste in Suid-Afrika.“Al die kunstenaars het daarna uitgesien om na twee jaar weer op te tree. Om die fees egter in so ’n kort tyd te reël, was nie altyd maklik nie, maar dit was uiteindelik so lekker om weer die lewe te kon vier.“Ek hoop en glo mense het geïnspireerd van die fees teruggekeer huis toe.“Ek dink die fees het baie mense toe­ge­laat om weer te hoop en te droom en te glo. Vir twee jaar was die toekoms as’t ware vir ons almal weg.”Theart sê die KKNK-span het van die begin af geweet wat die mikpunt met die fees was: ’n kleiner fees maar met ’n sterk program. “Dit was geslaagd. Interessant genoeg was ernstige dramas soos Ek, Anna van Wyk en Terminaal 3 van die topverkopers by die fees, wat ook miskien iets sê van die tyd waarin ons leef.”Theart sê hoewel die Feesmark die eerste dae van die fees stiller was, was bywoning in die teaters van die begin af baie goed.“Ons moes die fees in ’n rekordtyd reël. En die uitdrukking, it takes a village, het gerealiseer met mense wat voor en tydens die fees net ingespring en gewerk het. Almal het die druk verstaan en ons het baie steun uit die dorp gekry.”Theart sê hy hoop die KKNK kan voortbou op die positiwiteit en ge­halte van vanjaar se fees.“Ons doelwit was voorts dat die produksie wat gebou is op die geskiedenis van Oudtshoorn en ’n blik gee op die dorp waar die fees plaasvind, Op hier­ie dag, die kern van die fees moes wees, en dit was dit inderdaad. Ons wil graag in volgende jare net hier­op voortbou.”“Mense soek kwaliteit, goeie storievertelling, stories wat herkenbaar is en stories met integriteit.“Ek is baie bly oor die verloop van vanjaar se fees. My wildste drome het waar geword. En ek sien uit na die res van die jaar – want ons kan nou reeds begin fokus op volgende jaar se fees.” (Deur Liesel le Roux)