DIE Nasionale Jeugfees Fietsrykampioenskap wat van 11 tot 14 Julie in en om Oudtshoorn aangebied is het volgens die organiseerder, die Eden Fietsry-vereniging, 235 jong fietsryers tesame met hul afrigters, families en ondersteuners van regoor Suid-Afrika na die Klein Karoo gebring.Fietsryers van Eden het nie net verskeie podiumplekke ingepalm nie, maar ook verseker dat Eden Fietsry koning gekraai het onder die res. Die span is aangewys as die top span van die kampioenskap.Volgens Sonja Schultz, die vereniging se sekretaresse, het fietsryers aan verskeie elemente van fietsry deelgeneem.Maandag (11 Julie) was die kriterium-renne wat in Bridgton se strate plaasgevind het. Dinsdag het ’n padfietswedren asook ’n spantydtoetsren plaasgevind by Highgate Volstruisplaas.“Die fietsryers het hulle goed van hul take gekwyt, en Eden Fietsry het verskeie podiumplekke behaal gedurende die dag. Daar was natuurlik ook ’n interprovinsiale kompetisie gewees,” het Schultz gesê. Sy het bygevoeg dat dit beteken, hoe meer ryers deelgeneem het, hoe meer punte het jou span gekry. “Die podium-ryers het dan heelwat meer punte vir hul span verdien.”Oudtshoorn se ovaalbaan, RedRock Raceway, was Woensdag die middelpunt van die aksie met ’n bergfietsren in die omgewing rondom die baan, en ’n baan-item op die baan self.“Dit was baie koud die oggend, maar dit het nie die ryers se moed gebreek nie. Hoe warmer dit die dag geraak het, hoe warmer het die kompetisie tussen die provinsies ook geraak,” het Schultz gesê.Ongelukkig is Donderdag se BMX-fietsren gekanselleer.“Ons bedank graag elke ryer, afrigter, bestuurder en borg wat betrokke was by die kampioenskap. Almal het daartoe bygedra dat ons so ’n suksesvolle Eden Fietsryspan het. Ons het baie positiewe terugvoering ontvang vanaf die provinsies. Volgens Schultz het Gauteng-Noord se spanbestuur gesê (presiese Engelse boodskap): “Thank you for the most well organised event and also, we were treated with so much kindness.” (Deur Stefan Skapie Goosen)