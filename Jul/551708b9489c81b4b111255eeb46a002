NADAT hy groot finansiële druk ervaar het om in Gauteng aan die Mr Universe SA-modelkompetisie te kon gaan deelneem, het Keedon Vaaltyn (21) Saterdag met ’n breë glimlag terugkeer Oudtshoorn toe nadat hy as die 2022-wenner aangewys is! Keedon sê hy is by die kompetisie wat in die ACPP-saal in Pretoria plaasgevind het, as die wenner uit ’n top-20 aangewys. Behalwe vir liefdadigheidswerk wat hulle moes doen, moes hy as deel van die beoordeling ook ’n motiveringstoespraak lewer en was daar ’n taai afdeling van onderhoude met beoordelaars. Hy het vir dié kompetisie gekwalifiseer nadat hy in November verlede jaar die naaswenner was van die Wes-Kaapse kompetisie. Keedon moes fondse insamel om aan die kompetisie te kon deelneem en het as deel daarvan twee skoonheidskompetisies op Oudtshoorn gereël. Hy was egter steeds bekommerd dat hy nie in staat sou wees om aan die kompetisie deel te neem nie. Volgens hom het ’n hele paar mense egter ingespring en hom finansieel gehelp. Keedon, wat aan Bridgton Senior Sekondêr gematrikuleer het, voltooi vanjaar sy gasvryheidstudie aan die Suid-Kaap Kollege op Oudtshoorn. “Ek is baie opgewonde oor my pad vorentoe. Daar is groot dinge op pad en ek wil graag teruggee aan die gemeenskap. Een van die lekkerste dinge van hom was om die vreugde te ervaar van die mense na aan hom toe hy hulle kon vertel hy het gewen. My ma, Diane Vaaltyn, was sommer in trane,” vertel hy.