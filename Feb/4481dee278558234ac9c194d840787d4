ALMAL kan saamstem dat die somer waarlik hier is en daarmee saam kom nie net die erge Klein Karoo-hitte nie, maar ook die plaaslike somer­vrugte­seisoen. By vele plase kan jy selfs jou eie vrugte gaan pluk: druiwe, perskes en appelkose. En langs die pad staan daar mense met bakkies wat waatlemoen, spanspek, vye en pruime van die plaas af na jou tafel toe bring.In ons kosrubriek kyk ons vandeesweek na somerslaaie wat met plaaslike vrugte gemaak kan word. En hier praat ons nie van ons geliefde vrugteslaai wat yskoud saam met roomys as nagereg bedien word nie, maar eerder na maniere wat soet vrugte saam met souterige kosse in somerslaaie gekombineer kan word.