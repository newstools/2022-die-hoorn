Die BMW-motor wat deur Sidney Berry bestuur is en waarin Marilize Nortier gesterf het. Iets het gebeur wat veroorsaak het dat Sidney Berry (27) die pad in die vroeë oggendure van 22 September 2019 byster geraak en in ’n watersloot daar naby beland het, het Bulelani Bans, regsverteenwoordiger van Berry, in sy openingsrede Vrydag in die Oudts­hoorn streekhof gesê.Berry staan tereg op ’n aanklag van strafbare manslag weens die dood van Marilize Nortier (18), wat volgens ’n nadoodse ondersoek ná die voorval verdrink het terwyl sy in die motor vasgekeer was. Berry staan ook tereg op ’n aanklag dat hy versuim het om by ’n ongelukstoneel hulp te verleen.Volgens Bans kan Berry, wat ná die ongeluk bewusteloos was, egter nie onthou wat die iets was wat hom van die pad laat ry het nie.Toe hy bykom, het hy wel besef daar was ’n ongeluk. Hy het uit die motor geklim en na die pad gestap om motors te voor te keer.Nadat niemand aanvanklik stilgehou het nie, het Leon Botha en sy vriendin teen dagbreek vir Berry opgelaai, het Bam gesê.Botha, die eerste getuie in die verhoor, het gesê hy het Berry se motor op sy passasierskant in die sloot met water van sowat ’n driekwart meter diep gesien lê. Volgens hom het Berry, wat ’n wond aan die kant van sy gesig gehad het, so erg na drank geruik dat hy sy motorvenster oopgedraai het terwyl hy Berry na sy wo­ning geneem het.Op ’n vraag van Bans het Botha getuig dat Berry egter koel en kalm opgetree het, en nie geslinger het of onsamehangend gepraat het nie.Bans het dit aan Botha gestel dat die feit dat Berry koel en kalm opgetree het, nie beteken dat hy nie omgegee het nie. “Verskillende mense tree op verskillende wyse op nadat hulle skok opgedoen het,” het Bans gesê.Hy het dit voorts aan Botha gestel dat Berry tydens die ongeluk harsingskudding opgedoen en later die dag van die Oudtshoorn Hospitaal na ’n hospitaal op George oorgeplaas moes word.“Die beskuldigde sou dus ná die ongeluk nie normaal kon optree nie en daarom nie hulp kon verleen nie.”Oor die feit dat Berry sy ma se selnommer onthou het, het Bans gesê dat enige mens in ’n noodgeval ’n nommer van iemand sal kan verskaf. Botha het hierop geantwoord dat hy net sy eie selfoonnommer ken.Volgens Bans was Berry en vriende die aand voor die ongeluk by ’n kuierplek, Die Braaikaal, en sou hy by ’n vriend oorslaap. Marilize was ook saam met vriende by die kuierplek.Berry en Marilize was vroeër die aand in gesprek en toe hy en ’n vriend kort voor toemaaktyd wou ry, het sy by hulle aangesluit. Nadat hy sy vriend buite Oudtshoorn afgelaai het, was hy en Marilize met die Kango Grotte-pad onderweg na Oudtshoorn toe die ongeluk gebeur.Volgens hom was sy heeltyd besig met haar selfoon, maar weet hy nie met wie sy gesels het nie.Sy was steeds in die voertuig vasgegordel toe dit ure later uit die water gesleep is en ’n nadoodse ondersoek het aangetoon sy het verdrink.Die saak is vir die kruisondervraging van Botha en vir verdere getuienis tot 20 en 21 April uitge­stel. Jacolize Jordaan verskyn namens die staat. (Deur Garnett Wicomb)